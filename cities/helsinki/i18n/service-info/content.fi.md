# Tietoa Kerrokantasi.hel.fi –palvelusta

<p class="lead">Kerrokantasi on Helsingin kaupungin ylläpitämä verkkopalvelu, jossa kuntalaiset voivat kertoa mielipiteensä ja tulla kuulluksi erityyppisistä valmisteluun tulevista tai valmistelussa jo olevista asioista. Mielipiteet ovat muiden nähtävinä ja kommentoitavina, ja niistä tuotetaan raportit ja yhteenvedot valmistelijoiden ja päättäjien käyttöön. Mielipiteistä voi ladata yhteenvedon excel-muodossa omalle tietokoneelle.
</p>

Kerrokantasi-palvelu toteuttaa osaltaan [kaupungin osallisuus- ja vuorovaikutusmallia](https://osallistu.hel.fi). Kuntalain 22 §:n mukaan kunnan on huolehdittava kuntalaisten edellytyksistä osallistua ja vaikuttaa kunnan toimintaan erityisesti selvittämällä asukkaiden mielipiteitä ennen päätöksentekoa.

Palvelusta vastaa Helsingin kaupunginkanslia. Palveluun liittyviä palautteita, kysymyksiä ja kehittämisehdotuksia voi lähettää palautelomakkeella osoitteessa https://palautteet.hel.fi tai sähköpostilla (kerrokantasi at hel.fi).

## Palvelun käyttö

Kerrokantasi -palvelussa käyttäjä voi kirjoittaa mielipiteensä kyseessä olevasta asiasta anonyyminä, nimellä tai nimimerkillä. Jos haluat allekirjoittaa mielipiteesi, kirjoita nimesi lomakkeen nimikenttään kommenttisi yhteyteen.

### Kirjautuminen

Kirjautumista palveluun voidaan edellyttää joissakin kuulemisissa, mikäli haluat kommentoida, kannattaa (=peukuttaa) annettua mielipidettä tai äänestää vaihtoehdoista. 

Voit kirjautua palveluun tunnistautumalla Helsinki profiilin Helsinki-tunnuksella, joka koostuu sähköpostista ja salasanasta. Ensimmäisellä kirjautumiskerralla käyttäjän pitää luoda Helsinki-tunnus, jos sellaista ei vielä ole. Kaupungin työntekijät kirjautuvat AD-tunnistautuen.

Ensimmäisen kirjautumisen yhteydessä näet, mitä tietojasi palvelu hyödyntää. Nimesi tai nimimerkkisi voidaan näyttää palvelussa mielipiteesi tai kommenttisi yhteydessä. Voit itse hallinnoida tietojesi näkyvyyttä kommentoinnin yhteydessä piilottamalla nimesi tai nimimerkkisi.

Voit poistaa Kerrokantasi-palvelulta oikeuden käyttää tietojasi milloin tahansa [Helsinki-profiili-palvelussa](https://profiili.hel.fi/login)


### Käyttäjän vastuu

Käyttäjä vastaa kirjoituksistaan ja niiden sisällöstä.

Käyttäjänä sitoudut tuottamissasi ja lisäämissäsi sisällöissä, kuten teksteissä, kuvissa ja muissa liitteissä (myöhemmin ’Materiaali’), noudattamaan hyviä tapoja ja voimassa olevaa lainsäädäntöä.

Lataamalla tai muuten lisäämällä Materiaalia palveluun annat suostumuksesi sille, että tekijänoikeuden alainen Materiaali lisensoidaan Creative Commons –lisenssillä [”Nimeä-EiKaupallinen-JaaSamoin 4.0 Kansainvälinen” (CC BY-NC-SA 4.0)](https://creativecommons.org/licenses/by-nc-sa/4.0/deed.fi). 

Käyttäjänä takaat ja vastaat siitä, että sinulla on oikeus lisätä Materiaali palveluun, ja ettei Materiaali tai sen lisääminen palveluun loukkaa muiden immateriaali- tai muita oikeuksia.

Toisen henkilön nimen luvaton käyttäminen on kiellettyä. Jokainen vastaa itse niistä mahdollisista seurauksista, joita aiheutuu toisen henkilön nimen väärinkäyttämisestä.  

### Keskustelujen valvonta

Palvelua seurataan lähinnä virka-aikana arkisin. Viestejä ei tarkisteta ennakkoon. Voit myös ilmoittaa asiattomista viesteistä [palautelomakkeella](https://palautteet.hel.fi) tai sähköpostilla (kerrokantasi at hel.fi).

Käyttäjän mielipiteitä ja kommentteja voidaan ylläpidon toimesta poistaa ja muokata, mikäli ne katsotaan lainvastaisiksi tai asiattomiksi. Kirjautuneena käyttäjänä voit itse muokata tai poistaa mielipiteesi ja kommenttisi palvelusta. 

Helsingin kaupunki pidättää itselleen oikeuden käyttää palvelussa julkaistuja viestejä muissa yhteyksissä. Helsingin kaupunki ei vastaa kirjoitusten sisällöstä.

Kommentin yhteydessä ja viestiketjussa näytetään, jos kommenttia on muokattu tai viesti on epäasiallisena poistettu.

#### Lainvastaiset ja asiattomat viestit
Palvelun viestien tulee noudattaa hyvää keskustelutapaa ja niiden tulee liittyä kyseessä olevaan aiheeseen. Viesti piilotetaan julkisuudesta, jos se on määritelty Suomen lainsäädännössä lainvastaiseksi.

Lainvastainen viesti esimerkiksi:
* loukkaa toisen kunniaa
* levittää toisen yksityisyyttä koskevia tietoja
* levittää salassa pidettäviä tietoja
* kiihottaa kansanryhmää vastaan
* yllyttää rikokseen

Viestin asiattomuus tai aiheeseen liittymättömyys ratkaistaan tapauskohtaisesti.

Asiaton viesti esimerkiksi:
* sisältää kiroilua tai alatyylisiä ilmaisuja
* ei liity keskustelun kohteena olevaan aiheeseen tai linkittää internet-aineistoon, joka ei tue keskustelun aihetta
* ei ole välttämättä lainvastainen, mutta on jotain henkilöä tai henkilöryhmää loukkaava
* sisältää kaupallisia viestejä
* sisältää yksityishenkilön henkilö- tai yhteystietoja

Mikäli liittämäsi Materiaali rikkoo tekijänoikeuksia tai on muuten lainvastainen tai sopimaton, se poistetaan.

## Tietosuoja

Kerrokantasi.hel.fi-palvelua ylläpitää Helsingin kaupunki. Kaupunki on sitoutunut suojaamaan verkkopalveluidensa käyttäjien yksityisyyttä Tietosuojalain (2018), EU:n tietosuoja-asetuksen (2016/679) sekä muun soveltuvan lainsäädännön mukaisesti.

Kun olet asiakkaana kaupungin palveluissa tai muutoin asioit kaupungin kanssa, Helsingin kaupunki kerää henkilötietoja eri käyttötarkoitusten mukaan. Henkilötietojen käsittelystä on laadittu tietosuojaselosteet, jotka pääset näkemään osoitteesta www.hel.fi/tietosuoja. Sivulla on Kerrokantasi -verkkosivustoa koskeva tietosuojaseloste [Henkilötietojen käsittely Helsingin kaupungin palautekanavassa ja digitaalisissa osallistumispalveluissa](https://www.hel.fi/static/liitteet-2019/Kaupunginkanslia/Rekisteriselosteet/Keha/Osallisuuden%20ja%20palautteiden%20rekisteri.pdf) sekä [sähköisten asiointipalvelujen rekisteri](https://www.hel.fi/static/liitteet-2019/Kaupunginkanslia/Rekisteriselosteet/Keha/Sahkoisten%20asiointipalveluiden%20rekisteri.pdf).

Kerrokantasi -palvelussa kerättyjä henkilötietoja 
* sähköpostiosoite 
* annettu nimi tai nimimerkki
* palveluun ensimmäisen kerran kirjautumisajankohta
* kirjautuneena kirjoitetut kommentit


ei luovuteta kaupungin ulkopuolisille tahoille eikä käytetä muihin tarkoituksiin. Tietoja käytetään vain kuulemiseen liittyvän aiheen käsittelyn ja jatkotyöstön yhteydessä.

Kerrokantasi -sisällöntuotannon osalta käyttäjästä tallennetaan:
* sähköpostiosoite
* etu- ja sukunimi
* edustettu organisaatio
* palveluun ensimmäisen kerran kirjautumisajankohta
* kirjautuneena kirjoitetut kommentit

Kuulemisten yhteydessä kerättävää tietoa käsitellään käyttäjän suostumuksen pohjalta. Palvelun kommenteilla toteutetaan kuntalain 22 §:n mukaisia kuntalaisten osallistumis- ja vaikuttamismahdollisuuksia. Digitaalisten osallistumiskanavien kautta kuntalaisilta kerätään kommentteja, mielipiteitä ja kehittämisehdotuksia valmistelussa olevista asioista ja palveluista. Palvelussa esitettyjen kommenttien, mielipiteiden ja kehittämisehdotusten osalta käsittely perustuu Helsingin kaupungin lakisääteisen velvoitteen noudattamiseen.

Kerrokantasi -palvelu sijaitsee Helsingin kaupungin Azure-pilvipalvelussa, ja palvelimet sijaitsevat Irlannissa. Niitä ei peilata muihin Azure-lokaatioihin. Varmuuskopiot sijaitsevat Azuressa samalla alueella kuin itse palvelimetkin. Henkilötietoja ei käsitellä muualla kuin Helsingissä.

Kaikki kaupungin pilvipalvelussa käsiteltävät henkilötiedot on suojattu asianmukaisin suojausavaimin (Microsoftin EU Data Boundary). Tietoja säilytetään kymmenen vuotta tapahtumasta kunnallisten asiakirjojen säilytysajan mukaisesti.

Sisällöntuottajan sähköpostiosoite ja nimi näkyvät Admin-käyttäjille kuulemisten yhteydessä sekä nimi tai nimimerkki ja sähköpostiosoite kommenttien moderoijille. Yhteensä tällaisia käyttäjiä on 7-10. Kuulemisten sisällöt ja kommentit ovat rajapintojen välityksellä hyödynnettävissä.

Käyttäjä voi jakaa yksittäisten sivujen linkkiosoitteet Facebookiin ja X:ään (entinen Twitter) sivuilla olevien painikkeiden kautta. Tällöin käyttäjä joutuu hyväksymään myös näiden palvelujen tietojen hyödyntämisen.

Lisätietoa [EU:n yleisen tietosuoja-asetuksen mukaisista oikeuksista](https://www.hel.fi/fi/paatoksenteko-ja-hallinto/tietoa-helsingista/tietosuoja-ja-tiedonhallinta/tietosuoja/rekisteroidyn-oikeudet-ja-niiden) Helsingin kaupungin verkkopalveluissa.

Voit poistaa Kerrokantasi-palvelulta oikeuden käyttää tietojasi milloin tahansa [Helsinki-profiili-palvelussa](https://profiili.hel.fi/login).

Palvelussa hyödynnetään myös kävijäseurantaan kaupungin Matomo-ratkaisua, jonka keräämät tiedot on kuvattu Evästeet-kohdassa.

## Sisällön lisensointi

Kaikki käyttäjän palveluun lisäämät tekijänoikeuksien alaiset luovat sisällöt, esimerkiksi tekstit, kuvat, fontit, ääninauhoitteet ja videot, julkaistaan [Creative Commons BY-NC-SA 4.0 -lisenssin ehdoin](https://creativecommons.org/licenses/by-nc-sa/4.0/deed.fi).

Kaikki palvelun tietoaineistot julkaistaan avoimena datana, Open Data Commons Open Database Licence (ODbL) -lisenssin ehdoin.

## Evästeet
Eväste (cookie) on tiedosto, jonka selain tallentaa käyttäjän päätelaitteelle. Evästeitä käytetään tarjoamaan palvelun käyttöä helpottavia ominaisuuksia ja niiden avulla voidaan myös kerätä tietoa käyttäjistä palvelun parantamiseksi. Evästeiden avulla tarjoamme sujuvammin käytettävän ja toimivan verkkosivuston, joka vastaa entistä paremmin käyttäjien tarpeita.

Käyttäjäseurannan osalta evästeet sisältävät nimettömän, yksilöllisen tunnisteen, jonka avulla saamme tietoa sivustollamme vierailevista eri käyttäjistä, muun muassa heidän selaimistaan ja päätelaitteistaan. Käyttäjän yksilöiviä tietoja ei niistä näy sivuston ylläpitäjille. Evästeiden kautta saadaan tietoa siitä, miten selaimella liikutaan sivustoillamme ja minkälaisia sivuja katsotaan.

Lisäksi tässä verkkosivustossa käytetään ulkopuolisten verkkopalvelujen sisältöjä. Ulkopuoliset verkkopalvelut voivat asentaa selaimiin niiden omia evästeitä.

Käyttäjällä on mahdollisuus vaikuttaa evästeiden käyttöön evästekyselyn kautta. 

Palvelun kävijätilastointia varten Matomo-ratkaisun keräämät tiedot anonymisoidaan, joten niitä ei voida liittää yksittäiseen henkilöön. Tällaisia tietoja ovat:

* IP-osoite
* kaupunki-tasolla maantieteellinen sijainti
* käytetty laitemalli ja käyttöjärjestelmä
* käytetty selain
* ajankohta
* palveluun saapumis- ja palvelusta lähtösivut
* palvelussa vieraillut sivut ja toiminta sivustolla

#### Hallitse evästeitä

Kävijäseurannan lisäksi erilaiset sisältöupotukset, kuten Youtube-videot hyödyntävät lisäksi omia evästeitään, joiden hallinta tapahtuu evästeasetusten kautta.

Palvelun kehitysideoita voi lähettää sähköpostiosoitteeseen kerrokantasi at hel.fi.
